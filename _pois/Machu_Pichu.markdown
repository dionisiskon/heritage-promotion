---
layout: poi
wikidatum: Q676203
title:  Μάτσου Πίτσου
---

Το ιστορικό “Iερό” του Μάτσου Πίτσου στις Άνδεις του Περού υπάρχει σε κάθε λίστα με τα Top 10 “Μνημεία Πολιτιστικής Κληρονομιάς” της UNESCO από την δεκαετία του’ 80 ως σήμερα. Αυτό συμβαίνει γιατί είναι μια ολόκληρη πόλη που εγκαταλείφθηκε από τους Ίνκας τον 15ο αιώνα, παρέμεινε κρυμμένη (και σχεδόν ανέγγιχτη) μέχρι την ανακάλυψή της στις 24 Ιουλίου του 1911 από τον Αμερικανό ιστορικό και αρχαιολόγο Χίραμ Μπίνγκαμ, που την αναζητούσε για χρόνια βασισμένος σε μυθολογικές αναφορές και τοπικές ιστορίες. Το ενδιαφέρον του στρεφόταν γύρω από την ιστορία των λαών της Λατινικής Αμερικής και για αυτό το 1906–1907 ακολούθησε την ίδια διαδρομή που είχε κάνει και ο Σιμόν Μπολίβαρ από τη ζούγκλα της Βενεζουέλας προς την Κολομβία και το 1908–1909 ταξίδεψε από το Μπουένος Άιρες ως τη Λίμα και το Κούσκο, μέσω της εμπορικής οδού που είχαν χαράξει οι ισπανοί κονκισταδόρες (conquistadores). Βρίσκεται σε υψόμετρο 2700 μέτρων στη Σιέρρα Βιλκαμπάμπα, στην αριστερή όχθη του παραπόταμου του Βιλκανότα, σε απόσταση 80 χιλιομέτρων από την πόλη Κούσκο. Η ονομασία “Μάτσου Πίτσου” στη γλώσσα Κέτσουα σημαίνει “αρχαίο βουνό”.<br> <br>
Η αρχαία πόλη Μάτσου Πίτσου που βρίσκεται στο νότιο Περού είναι το αντιπροσωπευτικότερο δείγμα του πολιτισμού των Ίνκα, που χάθηκε με απότομο τρόπο και που η εξέλιξη του ήταν και θα παραμείνει θέμα συζήτησης. <br> <br>
Η περιοχή έχει πυκνή βλάστηση, με τυπική τροπική χλωρίδα, ενώ η όλη περιοχή μεταξύ της Σιέρρα και του πυκνού δάσους ονομάζεται ceja de selva, δηλαδή «το φρύδι του δάσους». <br> <br>
Σύμφωνα με το el.wikipedia, η πόλη είναι χτισμένη επάνω σε μια πολύ στενή κύρτωση του ορεινού όγκου της Σιέρρα και συνδέει την πόλη με τη κορυφή Χουαϊάνα Πίτσου, που σημαίνει η «νεαρή κορυφή». <br> <br>
Παρότι οι ακραίες καιρικές και κλιματολογικές συνθήκες δεν είναι χαρακτηριστικό της περιοχής, σε σύγκριση πάντα με το γενικό σύνολο των κορυφογραμμών των Άνδεων, η ανθρώπινη κατοίκηση για μεγάλο χρονικό διάστημα στην πόλη Μάτσου Πίτσου, δεν είναι εφικτή. Αυτός είναι και ο κύριος λόγος που οι αρχαιολόγοι δεν δέχτηκαν ότι αυτή η πόλη αποτέλεσε το τελευταίο καταφύγιο των Ίνκας στη διάρκεια της Ισπανικής κατάκτησης.
