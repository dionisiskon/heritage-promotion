---
layout: poi
wikidatum: Q131013
title:  Ακρόπολη
---

Η Ακρόπολη των Αθηνών είναι ο πιο σημαντικός αρχαιολογικός χώρος στην Ελλάδα και βρίσκεται στον ομώνυμο βραχώδη λόφο που δεσπόζει στο κέντρο της σύγχρονης Αθήνας. Στην Ακρόπολη βρισκόταν το σπουδαιότερο και μεγαλοπρεπέστερο ιερό της αρχαίας πόλης αφιερωμένο στην προστάτιδα θεά της πόλης: την Αθηνά. Στην Ακρόπολη υπάρχουν τρεις αρχαίοι ναοί, ο Παρθενώνας, το Ερέχθειο και ο ναός της Απτέρου Νίκης. Ο λόφος είναι απρόσιτος απ’ όλες τις πλευρές εκτός της δυτικής, όπου και βρίσκεται η οχυρή -μνημειακή πλέον – είσοδος, η διακοσμημένη με τα λαμπρά “Προπύλαια”. Όλα τα μνημεία της Ακρόπολης είναι κατασκευασμένα από Πεντελικό μάρμαρο και χτίστηκαν κατά τον λεγόμενο “Χρυσό Αιώνα” του Περικλή (450-330 π.Χ.). Είναι ένα αναγνωρισμένο μνημείο παγκόσμιας ακτινοβολίας. <br><br>
        Ο Παρθενώνας ήταν αφιερωμένος στη θεά Αθηνά, την προστάτιδα της πόλης. Χτίστηκε από τους αρχιτέκτονες Ικτίνο και Καλλικράτη υπό την εποπτεία του Αθηναίου γλύπτη Φειδία. Στο χώρο υπήρχαν επίσης δύο κολοσσιαία αγάλματα της θεάς Αθηνάς, έργα του Φειδία. Το ένα από τα δύο αγάλματα βρισκόταν μέσα στον Παρθενώνα, ήταν φτιαγμένο από χρυσό και ελεφαντόδοντο και είχε ύψος 9 μέτρα. Το άλλο, εξίσου μεγάλο, ήταν φτιαγμένο από χαλκό και βρισκόταν έξω από το  ναό.
        Ακριβώς απέναντι από τον Παρθενώνα βρίσκεται το Ερέχθειο. Είναι ο ναός του οποίου οι 6 κίονες έχουν τη μορφή νεαρών κοριτσιών, των Καρυάτιδων.
        Χτίστες, χαλκουργοί, εργάτες της πέτρας, ζωγράφοι, μεταλλουργοί, μαραγκοί, πλάστες, βαφείς, χρυσοχόοι, τεχνίτες του ελεφαντόδοντου, καλλιτέχνες, και πολλοί άλλοι δούλεψαν επί οκτώ χρόνια για να κατασκευάσουν αυτά τα υπέροχα και μοναδικά μνημεία τα αφιερωμένα στους Θεούς. Όπως είπε ο Περικλής "φτιάχτηκαν από τους ανθρώπους για τους ανθρώπους". <br><br>
       Όλα αυτά τα μνημεία στην Ακρόπολη της Αθήνας διατηρήθηκαν επί 20 αιώνες, για 2000 ολόκληρα χρόνια. Διασώθηκαν από φωτιές, σεισμούς, εισβολές και εισβολείς, επιδρομές, πολέμους και κατακτητές. Δυστυχώς δεν κατάφεραν να διασωθούν από ληστές και το βανδαλισμό, την ιεροσυλία του Έλγιν.
Ο Έλγιν, τότε πρεσβευτής στην Κωνσταντινούπολη είχε την ιδέα να αφαιρέσει τα γλυπτά από τα μνημεία τους και να τα μεταφέρει στη χώρα του.</br></br>
      Ως πρεσβευτής της Βρετανίας πήρε μια άδεια από το σουλτάνο να αφαιρέσει μερικά κομμάτια από την Ακρόπολη. Ξεπερνά όμως κάθε ανθρώπινη φαντασία να πιστέψουμε ότι είχε πάρει την άδεια για να κάνει ότι έκανε μετέπειτα. Τι ακριβώς έκανε λοιπόν; Ο Έλγιν απέσπασε το μεγαλύτερο τμήμα της γλυπτής διακόσμησης των μνημείων, απομάκρυνε ολόκληρους κίονες από τις βάσεις τους, απέσπασε εκατοντάδες αντικείμενα και όλα αυτά τα μετέφερε στην Αγγλία και τα πούλησε στο Βρετανικό Μουσείο. Ακόμη και σήμερα εκτίθενται εκεί! <br><br>
Μια ημέρα του 1801, αφού είχε πάρει το χαρτί από το σουλτάνο, προσέλαβε 350 άνδρες που δούλευαν γι' αυτόν σε καθημερινή βάση για πολύ χρόνο. Ποια ήταν η εργασία για την οποία είχαν προσληφθεί; <br><br>
Αφαίρεσαν αγάλματα από τα βάθρα τους και τα τοποθέτησαν σε κιβώτια. Όσα από τα αγάλματα ήταν μεγάλα τα τεμάχισαν, αποκόψανε κεφάλια, πόδια, χέρια και γενικά οτιδήποτε δε χωρούσε στα κιβώτια. Έσπασαν κίονες σε κομμάτια, απέσπασαν ολόκληρα τμήματα των ναών και αφαίρεσαν πάμπολλα μεμονωμένα κομμάτια. Ο Έλγιν έκλεψε 253 ολόκληρα αγάλματα, τμήματα μνημείων, κίονες, μαρμάρινα ανάγλυφα, αγγεία και πολλά ακόμη πολύτιμα αντικείμενα και κομμάτια. Τα κιβώτια φορτώθηκαν σε πλοίο που απέπλευσε για τη Βρετανία το Δεκέμβριο του 1801. Λίγες ώρες μετά την αναχώρηση το πλοίο βυθίστηκε στις ακτές της Πελοποννήσου και όλα τα κιβώτια βούλιαξαν στο βυθό της θάλασσας.
Αλλά ο Έλγιν ήταν ένας "έξυπνος" άνθρωπος και ήξερε καλά τι έπρεπε να κάνει. Θα επανελάμβανε αυτό που είχε κάνει και πιο πριν. Αυτή τη φορά φόρτωσε 200 κιβώτια γεμάτα με αρχαία μνημεία και μάλιστα απέσπασε ως και μία κολώνα από τον παρακείμενο ναό, μία από τις Καρυάτιδες. Τώρα είχε την πλήρη κάλυψη και βοήθεια της βρετανικής κυβέρνησης αφού ο ίδιος μαζί με το φορτίο του ταξίδεψαν στη Βρετανία με πολεμικό πλοίο. <br><br>
Επέστρεψε στην Ελλάδα για άλλη μια φορά το 1806 και κατάφερε να ανελκύσει τα βυθισμένα κιβώτια που είχαν βυθισθεί στη θάλασσα. Τα μετέφερε όλα στη Βρετανία.
Επέστρεψε ξανά στην Ελλάδα το 1810. Αυτή τη φορά κατάφερε να αποσπάσει άλλα 253 κομμάτια και πολυάριθμα αγγεία. Οι άνδρες του συνέχισαν να δουλεύουν γι'αυτόν και το 1812 παρέλαβε τα τελευταία 80 κιβώτια. Για περίπου 10 χρόνια ο άνθρωπος αυτός απομάκρυνε, τεμάχιζε, κατέστρεφε και αποσπούσε έργα τέχνης, μνημειακά αντικείμενα μεγάλης πολιτισμικής αξίας, πολλά από τα οποία αποτελούσαν αναπόσπαστο τμήμα μοναδικών μνημείων. <br><br>
         Η Ελλάδα καταβάλλει συνεχείς προσπάθειες για την επιστροφή των γλυπτών του Παρθενώνα. Η Ουνέσκο και άλλοι διεθνείς οργανισμοί κατέχουν την πλήρη και λεπτομερή περιγραφή όλων των αντικειμένων που απομακρύνθηκαν και ο κατάλογος αυτός αποτελεί τμήμα της διεθνούς βιβλιογραφίας. <br><br>
        Ο Έλγιν πούλησε το εμπόρευμά του στο Βρετανικό μουσείο για 35.000 λίρες. Τα γλυπτά του Παρθενώνα εκτίθενται εκεί μέχρι και σήμερα!

