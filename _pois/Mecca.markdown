---
layout: poi
wikidatum: Q5806
title: Μέκκα
---

Η Μέκκα ή Μάκκα (πλήρες όνομα, Μάκκα αλ-Μουκάραμα) είναι πόλη της Σαουδικής Αραβίας και αποτελεί την ιερότερη πόλη των Μουσουλμάνων. Εκεί βρίσκεται το ιερότερο τέμενος, το Μασγίντ αλ-Χαράμ. Σύμφωνα με την Ισλαμική πίστη οι πιστοί πρέπει να στρέφονται προς τη Μέκκα για να εκπληρώσουν τις θρησκευτικές τους υποχρεώσεις (Ναμάζ). Όλα τα τζαμιά είναι προσανατολισμένα προς την Κάαμπα στη Μέκκα. Ο προφήτης των Μουσουλμάνων, ο Μωάμεθ, γεννήθηκε στη Μέκκα. Πιστεύεται ότι το ιερό βιβλίο των Μουσουλμάνων, το Κοράνιο, δόθηκε από τον Θεό στον προφήτη Μωάμεθ το 610 Μ.Χ. στη Μέκκα. Η πόλη διετέλεσε υπό Οθωμανική κυριαρχία κατά τα έτη 1517-1917. Κάθε χρόνο χιλιάδες πιστοί συρρέουν στην πόλη αυτή κατά την περίοδο του ετήσιου προσκυνήματος του Χατζ. Μετά την επίσκεψή τους στη Μέκκα, οι πιστοί αποκτούν τον τίτλο του Χατζή. Οι μη μουσουλμάνοι απαγορεύεται να επισκεφθούν την πόλη. <br> <br>
Η Μέκκα είναι η πόλη, ο μαύρος κύβος η Κάαμπα και το τέμενος στο οποίο βρίσκεται η Κάαμπα, το Αλ Χαράμ. Η Μέκκα έχει περίπου δύο εκατομμύρια πληθυσμό και βρίσκεται σε μια άγονη κοιλάδα, εβδομήντα χιλιόμετρα από την Ερυθρά Θάλασσα. Η γεωγραφική θέση της Μέκκας αποτελεί τον βασικό προσανατολισμό για την προσευχή όλων των μουσουλμάνων του κόσμου. <br> <br>
Η Μέκκα είναι ήδη μια σημαντική πόλη από την προϊσλαμική εποχή, εκείνη της τζαχιλίγια. Στα αραβικά «τζαχιλίγια» σημαίνει «η εποχή της άγνοιας». Ο αρχαίος Έλληνας ιστορικός Διόδωρος Σικελιώτης (60 – 30 π.Χ) αναφέρει πως η Μέκκα ήταν λατρευτικό κέντρο για τις αραβικές φυλές ενώ ο Πτολεμαίος κατονομάζει την πόλη ως «Μακοράμπα». Εκεί που σήμερα υπάρχει ο κύβος της Κάαμπα υπήρχε το παγανιστικό είδωλο του Θεού Χούμπαλ. Το άγαλμα του Χούμπαλ παρέμεινε στη θέση του μέχρι το 630 μ.Χ, όταν εισέβαλε στην πόλη ο Προφήτης Μωάμεθ με τον στρατό του, την κατέλαβε και κατέστρεψε τα ειδωλολατρικά σύμβολα. <br> <br>
Οι συνεχείς Βυζαντινοπερσικοί πόλεμοι στην Εγγύς Ανατολή ανέκοψαν τα δρομολόγια των καραβανιών και μετέτρεψαν την ασφαλέστερη Μέκκα σε αξιόλογο εμπορικό σταθμό λιβανιού, σμύρνας, αρωματικών φυτών, χρυσού και πιθήκων από την Αφρική, μαργαριταριών από τον Περσικό Κόλπο, μπαχαρικών και υφασμάτων από την Ινδία. Μετά την καταστροφή του Ναού του Σολομώντα αρκετοί Εβραίοι μετανάστευσαν νότια και εγκαταστάθηκαν στη Μέκκα. Έλαβαν αραβικά ονόματα και ίδρυσαν μια σχολή μελέτης του ιερού Νόμου του Ιουδαϊσμού, «Τορά». <br> <br>
Μετά τον θάνατο του Προφήτη Μωάμεθ η Μέκκα πέρασε στην κυριαρχία και τον έλεγχο των χαλιφάτων των Ομεϋαδών και Αββασιδών μέχρι την κατάκτησή της από τον Οθωμανό σουλτάνο Σελίμ Α' το 1517. Αργότερα ο σουλτάνος Μουράτ Δ' ανακαίνισε την Κάαμπα με επένδυση γρανίτη και διακοσμητικούς καλλιγραφικούς στίχους από το Κοράνι αλλά η όψη τόσο της Κάαμπα όσο και της Μέκκας άλλαξαν ριζικά τον 20ο αι. από το βασίλειο της Σαουδικής Αραβίας. <br> <br>
Για το Ισλάμ, ο Αβραάμ (Ιμπραχίμ στα αραβικά) είναι ο πατέρας του μονοθεϊσμού και ο γιός του Ισμαήλ, ο πατέρας των Αράβων. Πιστεύουν πως πατέρας και γιός κατασκεύασαν την Κάαμπα γύρω στο 2.000 π.Χ ενώ πολύ κοντά στον κύβο της Κάαμπα που περιέχει στο εσωτερικό της μια μαύρη πέτρα από μετεωρίτη, βρίσκεται η πηγή Ζεμ Ζεμ. Η σύζυγος του Αβραάμ, Σάρα ζήλευε την Άγαρ με την οποία ο Αβραάμ απέκτησε τον Ισμαήλ. Την έδιωξε από τον καταυλισμό και κείνη αλλόφρων άρχισε να τρέχει μέσα στην έρημο με τον Ισμαήλ στην αγκαλιά της. Ο Θεός τους λυπήθηκε χαρίζοντάς τους μια πηγή που ανέβλυζε δροσερό νερό, την πηγή Ζεμ Ζεμ. Οι μουσουλμάνοι πιστεύουν πως το σημείο της πηγής βρίσκεται δίπλα στην Κάαμπα και κατά τη διάρκεια του προσκυνήματος μιμούνται την πορεία της Άγαρ και του Ισμαήλ.
