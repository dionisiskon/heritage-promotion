---
layout: poi
wikidatum: Q2981
title: Καθεδρικός Ναός της Παναγίας των Παρισίων
---

Η “Νοτρ Νταμ ντε Παρί”, γνωστή στα ελληνικά ως “Παναγία των Παρισίων” (και στην Γαλλία απλά ως “Νοτρ Νταμ”) είναι ο μητροπολιτικός Ρωμαιοκαθολικός ναός της πόλης του Παρισιού. Αποτελεί ένα από τα πλέον θαυμαστά αρχιτεκτονικά μνημεία του γοτθικού ρυθμού (για την ακρίβεια του λεγόμενου “οξυκόρυφου” ρυθμού) και βρίσκεται στη νησίδα Ιλ ντε λα Σιτέ του ποταμού Σηκουάνα, στο κέντρο της πρωτεύουσας της Γαλλίας. Πριν από την εμφάνιση του Χριστιανισμού στην Γαλλία, στην θέση που είναι χτισμένη σήμερα η “Παναγία των Παρισίων”, υπήρχε ένας Ρωμαϊκός ναός αφιερωμένος στον Δία, πάνω στα θεμέλια του οποίου θεμελιώθηκαν διαδοχικά 4 χριστιανικοί ναοί. Η κατασκευή του σημερινού επιβλητικού ναού άρχισε το 1163 με τις ευχές του Πάπας Αλέξανδρου Γ΄, ο οποίος και έβαλε τον θεμέλιο και την οικονομική ενίσχυση του Βασιλιά Λουδοβίκος Ζ΄ της Γαλλίας. Ο Ναός αποπερατώθηκε το 1260 αλλά υπέστη σημαντικές αλλαγές  το 1699 κατά την διάρκεια έργων συντήρησης και αποκαταστάσεων της φθοράς του χρόνου.  Στις 15 Απριλίου του 2019, κατά τη διάρκεια έργων αποκατάστασης του ναού, ξέσπασε πυρκαγιά η οποία οδήγησε σε κατάρρευση της οροφής και του κεντρικού οβελού της εκκλησίας. <br> <br> 
Έχει συνολική επιφάνεια 4.800 τετραγωνικά μέτρα, 130 μέτρα μήκος, 48 φάρδος, 35 ύψος και κανονικά μπορεί να χωρέσει μέχρι και 6.000 ανθρώπους ταυτόχρονα. Τα πλέον άξια ιδιαίτερης προσοχής σημεία, που προκαλούν το θαυμασμό της αρχιτεκτονικής του ναού, είναι η υπέροχη πύλη με τον υπεράνω αυτής τεράστιο ρόδακα και τις δύο εκατέρωθεν αυτής πύλες, τα περίφημα γλυπτά, καθώς και ο εσωτερικός διάκοσμος με τα έξοχης υαλογραφικής τέχνης (βιτρώ) παράθυρα. <br> <br>
Η μεγαλύτερη από τις 4 καμπάνες της ζυγίζει 13.000 κιλά. Διάσημα είναι και τα αγάλματα-δαίμονες (gargouilles) που βρίσκονται περιμετρικά στα ψηλά σημεία του καθεδρικού ναού. Τα gargouilles εκτός από διακοσμητικό ρόλο έχουν και χρηστικό, ως υδρορροές. Όντας κενά στο εσωτερικό τους αποτελούν την κατάληξη υδρορροών και προστατεύουν τα εξωτερικά τοιχώματα του ναού από το νερό της βροχής. <br> <br>
Το 1699 η Παναγία των Παρισίων υπέστη ακρωτηριάσεις, με τη δικαιολογία της επισκευής της. Γύρω στο 1790, αμέσως μετά τη Γαλλική Επανάσταση υπέστη νέες καταστροφές, καθώς πολλά θρησκευτικά σύμβολά της «αποκαθηλώθηκαν», στο πνεύμα της εποχής. Στις 2 Δεκεμβρίου 1804 στο Ναό αυτό στέφθηκε (ή μάλλον αυτοανακηρύχθηκε) Αυτοκράτορας ο Ναπολέων Α΄ Βοναπάρτης. <br> <br>
Με κέντρο δράσης το ναό αυτόν συνέγραψε ο Βικτόρ Ουγκώ το γνωστό κλασσικό πλέον μυθιστόρημα με το τίτλο Παναγία των Παρισίων, που μεταφέρθηκε στον κινηματογράφο και ως ταινία με ηθοποιούς και με τα κινούμενα σχέδια της Ντίσνεϊ. Μετά την έκδοση του μυθιστορήματος, το 1831, ο ναός έγινε ξανά της μόδας και ο αριθμός των επισκεπτών εκτινάχθηκε. <br> <br>
Λίγα χρόνια μετά, κι ενώ το μυθιστόρημα είχε γίνει best seller αποφασίστηκε να γίνουν σημαντικές εργασίες συντήρησης, υπό την επίβλεψη του Eugène Viollet-le-Duc. Οι εργασίες κράτησαν 25 χρόνια. 100 χρόνια αργότερα, το 1963 άρχισε η μεγάλη επιχείρηση καθαρισμού της πρόσοψης του ναού. Μετά από πολλούς αιώνες απέκτησε και πάλι το αρχικό του χρώμα.
